En anden opskrift på is

Udover min opskrift på [gelato](/gelato-di-vaniglia.html) kommer her en nem opskrift på
en 'custard' lignende, cremet is.

Ingredienser:

* 6 æggeblommer
* 2,5 dL sukker
* 5 dL sødmælk
* 5 dL fløde

I en skål piskes æggeblommer og sukker indtil sukkeret er godt opløst og blandingen bliver
markant lysere. Sødmælken varmes i en gryde til den næsten koger. Cirka en fjerdedel af den
varme mælk hældes over i skålen med æggeblommer og sukker mens der piskes - blandingen piskes
godt igennem og hældes tilbage i gryden. Indholdet i gryden varmes op under omrøring til 75ºC.
Blandingen sættes i køleskabet til den er blevet godt kold - mindst to timer - fløden piskes i
og blandingen kan hældes i ismaskinen.

Det var så grundopskriften - helt uden smag sat til. Her kommer en række varianter:

* *Vanilleis* - 2 tsk vanillesukker eller en stang vanille blandes i sukkeret.
* *Pink Panter* - 1/2 glas Amarena kirsebær blendes med fløden og 50 g hakket mørk chokolade
  blandes i isen lige før ismaskinen har rørt den færdig.
* *Click Mix* - 2 dL Click Mix blandes i isen lige før ismaskinen har rørt den færdig, kan 
  evt. kombineres med vanille i sukkeret.

Tags: mad, opskrift
