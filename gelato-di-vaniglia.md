Gelato di Vaniglia

Livet er en lille smule herligere med en [ismaskine](https://www.google.com/?q=nemox+gelatissimo); der
findes så mange herlige opskrifter at vælge imellem, og isene passer til hver deres ting.

Den her gelato opnår sin cremede konsistens med en smule majsmel, hvilket kan lyde lidt ukonventionel.
Men det er faktisk ikke så ualmindeligt. Oftest bliver de 'custard' baserede is fremhævet som de bedste, men
hvis man skal lave meget is ender man med frygtelig mange æggehvider, *og* man skal passe på ikke at ende med
is, der har en bismag af æg.

Den her opskrift indeholder kun 1 æggeblomme per portion, hvorfor man ender med markant færre æggehvider.
Derudover er isen fastere end en custard baseret is; og derfor mere velegnet til eksempelvis pandekager.

Opskriften er tyvstjålet og konverteret til det metriske system fra den her side:
[Sicilian Vanilla Ice Cream (Gelato di Vaniglia) Recipe | SAVEUR](http://www.saveur.com/article/Recipes/Sicilian-Vanilla-Ice-Cream).

* 6 dL sødmælk eller minimælk
* 2 dL piskefløde
* 2 dL sukker
* 1 tsk vanillesukker (el. en lille smule vanillepulver)
* 1 spsk majsmel
* 1 æggeblomme

Hæld 4 dL mælk, 2 dL piskefløde og 1 tsk vanillesukker en gryde og varm den stille og roligt op til mælken simrer langs kanten af gryden,
husk at røre lidt rundt i det. Samtidig piskes 1 spsk majsmel og 2 dL sukker  i de resterende 2 dL mælk i en skål. Tag gryden af bluset, 
og pisk grydens indhold langsomt i skålen. Hæld det hele tilbage i gryden, varm det op og lad det simre i 8-10 minutter.
Tag gryden af blusset. Pisk æggeblommen til den er tyktflydende, hæld cirka 2 dL fra gryden i under konstant piskning -- hæld det hele tilbage i gryden og rør godt rundt. Sæt det i køleskab, gerne natten over.

Næste dag kan blandingen hældes i ismaskinen efter en kort omrøring -- tilsæt gerne hvad som helst der kan give smag.

Tags: mad, opskrift, italy-ftw

